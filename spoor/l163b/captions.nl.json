{"000":"Bij het station van Sankt Vith begin ik met de tweede dag van mijn tocht. Gister heb ik de Vennbahn gehad, van Aken tot Sankt Vith. Net boven Sankt Vith heb ik mijn tent opgezet en overnacht. Nu rij ik eerst even om Sankt Vith heen om de spoorweg te volgen zonder bepakking, doe ik boodschappen. Daarna laad ik mijn spullen op mijn fiets en neem de korte weg richting Bastogne en Libramont.","001":"Even na het station van Sankt Vith liep het spoor onder deze brug door, samen met Lijn 47.","002":"Ik sta op spoorlijn 47, voor liep de spoorlijn met een bruggetje over de Wiesenbachstrasse. Lijn 163 liep vroeger over een lange brug vanaf de dijk links vooraan op de foto, over de Wiesenbachstrasse, over lijn 47 en dan over de Klosterstrasse (rechts achter de struiken). Dat moet een indrukwekkende constructie geweest zijn. Helaas is er niks meer van over.","003":"Ik sta nu op lijn 163, met mijn rug naar Sankt Vith, kijkend richting Gouvy. Achter me is de ongelijkvloerse kruising, waar de verbindingsboog van lijn 163 naar lijn 47 onder deze spoorlijn door liep. De ingraving van boog 163-47 is helemaal dicht gestort. Van het viaduct is nog maar \u00E9\u00E9n klein stukje muur te vinden. Lekker ingewikkeld hier. Maar op de foto zie je de diepe ingraving van lijn 163, die net nog met een flinke brug over lijn 47 is gegaan, en dus met een viaduct over de tak van lijn 163-47. De koeien onder de brug geven je een goed idee van de hoogte. Dit deel van het spoor is al sinds de tweede wereldoorlog buiten gebruik. Treinen die naar Sankt Vith moesten gebruikten de boog 163-47 en reden vervolgens achteruit het station binnen.","004":"De spoorweg is zo vlak mogelijk aangelegd, voor militair verkeer naar het front in de Eerste wereldoorlog. Na de diepe ingravingen van daarnet om Sankt Vith te bereiken, loopt de spoorweg hier over een dijk, om de Moderbach en twee omgelegde wegen te overspannen met een grote brug. Russische krijgsgevangenen hebben hier flink gegraven.","005":"De brug zelf, in Neundorf.","006":"Over de brug loopt een pad, met om de zoveel meter een kruis met een hoop bloemen erbij.","007":"Een bruggetje tussen Crombach en Nuendorf.","008":"Nog steeds niet bij Crombach, maar wel dichterbij hebben ze een soort circuit aangelegd op de spoorwegbedding. ","009":"Nu ben ik voorbij Crombach gefietst, weer een dorpje met 5 boerderijen een bakker en een caf\u00E9. Dit is in de buurt van Weisten.","010":"Bij Braunlauf deze nieuwsgierige koe. De voormalige brug over de voormalige spoorlijn wordt gebruikt als schuur. Het heuvelt hier flink. De spoorlijn loopt kaarsrecht door uitgravingen en over dijken.","011":"Snel langs Braunlauf gefietst, alle bruggen over of onder de spoorweg zien er ongeveer hetzelfde uit en dat is ook het enige dat over is van de spoorlijn. Het station van Maldingen lag links van deze brug. Er was alleen een groot moeras onder de brug.","012":"Het volgende dorp is Beho, daar stond een koe vrolijk te grazen. De weg loopt even verder onder het spoor door. Er is ook nog een station. Aan een eigen weg, tussen de struiken.","013":"Gouvy, ik sloeg een stukje over. De spoorlijn 163 sloot hier aan op lijn 42. Waar de spoorbiels liggen liep de verbindingsboog. Ik heb een uur gezocht naar de lijn in het bos naar resten van de spoorlijn en de verbindingsbogen, maar ik kon niks vinden. Volgens de kaart moet de brug nog steeds bestaan.","014":"In Gouvy ben ik op een viaduct gaan staan. Hier zie je duidelijk hoe de sporen lopen, de rechter twee sporen gaan naar Luik, het linkerspoor is van lijn 163. Tegenwoordig loopt dit niet veel verder dood. Vroeger liep de lijn naar beneden, onder de lijn naar Luik door afbuigend naar rechts.","015":"Nu kijk ik richting het station van Gouvy. Links de spoorlijnen van Luik naar Luxemburg. Rechtsonderaan loopt het spoor van lijn 163 over in het rangeerterrein van het station van Gouvy.","016":"Het station van Gouvy","017":"Ooit een belangrijk grensstation en knooppunt. Tegenwoordig ligt het rangeerterrein er verlaten bij met enkele oude goederenwagons die wegrotten en een serie roestige locomotieven. Het is tijd voor middageten. Daarna verder met het tweede deel van lijn 163 naar Libramont."}