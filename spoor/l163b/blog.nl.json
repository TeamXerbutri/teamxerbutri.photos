{"author":"Ferdinand Xerbutri","updated":"2025-02-13","created":"2007-08-25","shortname":"Lijn 163 Crêtes II","description":"Op de fiets op zoek naar de resten van het spoor tussen Sankt Vith en Gouvy","realname":"Lijn 163; Gouvy- Sankt Vith","title":"Lijn 163 Crêtes II","intro":"<p>In Augustus 2007 heb ik een fietstocht gemaakt door de Ardennen. Via lijn 48 zak ik naar het zuiden af, om via <a href=\"L163\" title=\"spoorlijn 163\">lijn 163</a> en 150 bij de Maas uit te komen. Hierna heb ik lijn 128 en <a href=\"L126\" title=\"spoorlijn 126\">126</a> gevolgd, terug naar het Noorden.<br> Lijn 163 was heel erg moeilijk om te volgen. De bijnaam is Ligne des Crêtes, lijn over de toppen, omdat de spoorlijn de waterscheiding tussen Maas en Rijn doorkruist.<br>De spoorlijn loopt grotendeels door onbewoond en onbegaanbaar gebied. Er lopen vrijwel geen wegen, en zeker geen wegen die met een toerfiets met bepakking te fietsen zijn. Als je telt hoe vaak ik door de bagger of slechte achterafweggetjes heb moeten rijden is het al een wonder dat ik in een dag naar Libramont heb kunnen fietsen. Het was enorm zwaar, maar goed ik heb het wel gehaald.<br>Deel 2 is de militaire snelspoorweg, van Gouvy tot Sankt Vith. Dit is een reportage in oude stijl. Het was mijn eerste toertocht langs verlaten lijnen en 500 kilometer met bepakking in 5 dagen was wat veel als je ook nog spoorlijnen wilt fotograferen. Ik ben dus vooral langs de mij bekende hoogtepunten van de spoorlijnen gefietst. Twaalf jaar later heb ik meer ervaring, betere kaarten en luchtfoto's. Ik denk dat ik nog een paar kleine, maar wel interessante dingen langs deze lijn gemist heb. Als ik een keer tijd heb ga ik terug om die vast te leggen.</p>","adventure":"","history":"<p>Deze spoorlijn bestaat eigenlijk uit twee delen die administratief bij elkaar gevoegd zijn, maar een afzonderlijke geschiedenis hebben.<br>Het oudste deel is het stuk van Libramont tot Gouvy. Zie de Ligne des Crêtes.<br>Het deel van Sankt Vith tot Gouvy werd in de eerste wereldoorlog door de Duitsers aangelegd. Dit was een ontbrekend deel in de spoorverbinding tussen de Rijn en het front in Verdun. De lijn is aangelegd voor militair snelverkeer, dus er werden zo weinig mogelijk plaatsjes aangedaan en de lijn werd zonder overwegen en zo vlak mogelijk gebouwd. In februari 1918 werd de spoorlijn geopend. In de twintiger jaren is de lijn nog belangrijk geweest voor de herstelbetalingen. Tien tot vijftien goederentreinen reden dagelijks met onder andere cokes naar Frankrijk. Maar het verkeer was in de dertiger jaren afgenomen tot 1 lokale goederentrein per dag en een aantal reizigerstreinen. De lijn werd daarom in 1936 terug gebouwd tot enkelspoor.<br>Tijdens het ardennenoffensief wordt de lijn zeer zwaar beschadigd. Het Amerikaanse leger repareert de belangrijke lijn zo snel mogelijk, behalve de aansluitingen bij Sankt Vith. Vanaf 1944 kunnen de treinen niet meer rechtstreeks naar Sankt Vith rijden, maar achteruit over lijn 47. <br>Er bleef op deze lijn reizigersverkeer tot 1952. Het stuk tussen Sankt Vith en Maldingen werd in 1953 gesloten in 1960 opgebroken. <br>Het stuk spoor tussen Maldingen en Gouvy bleef tot aan 1961 in gebruik voor goederenverkeer en werd uiteindelijk in 1963 opgebroken. <br>In het landschap is de lijn nog duidelijk te zien.<br>In 2016 is op een klein stuk van de verbindingsboog bij Gouvy een nieuw spoor gelegd naar een nieuw industrieterrein.</p>"}