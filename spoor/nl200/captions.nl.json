{"000":"Op een verzengende dag kijk ik uit over het emplacement bij Groningen. De aftakking van het woldjerspoor ligt hier na al die jaren nog steeds, en is volgens bronnen sporadisch in gebruik. De aansluitsporen op het emplacement zijn duidelijk buiten gebruik.","001":"Op het grasveld achter mij staat een uitkijktoren. De officiële naam is Stadsmarkering A: Architektron Urania. Het is een kunstwerk uit 1990. Ik wil het wel beklimmen, maar het staal is 80 graden door de zon en de hitte. Dus nu gaat dat niet lukken (ik wil geen blaren).","002":"En zoals je ziet is de aansluiting ook heel duidelijk buiten gebruik gesteld (2018)","003":"Er was geen mogelijkheid om bij de spoorweg te komen, de Kooiweg is verboden toegang en het bedrijventerrein heel druk. Verder ligt de spoorweg op eigen bedrijventerrein. De rest van de spoorlijn is uitgewist bij het zonnepark, de industrie langs het Winschoterdiep en dan akkers. De Engelberterplas is een interessant overblijfsel. Het is er druk en ik heb zin in een frisse duik! Toch is het station van Engelbert aan de straat Woldjerspoorweg het eerste spoorse overblijfsel wat ik tegenkom en op de foto zet.","004":"Woldjerspoorweg en het stationsgebouw van Engelbert. Ik vind het zeer mooie stationsgebouwen.","005":"De hoge temperatuur doet ook iets met mijn camera, maar het licht was ook vrij bijzonder deze dag. Op de foto het station van Harkstede. Ik heb me wezenloos gezocht naar het station. En een dag later heb ik het toch gevonden. Tegenwoordig is het een brandweerkazerne en een woongebouw. ","006":"Weer raar licht zo, het lijkt wel uitgebeten. De bewoonster keek kwaad toen ik een foto maakte van het gebouw. Ik vind het ontwerp prachtig.","007":"Op de weg terug naar de auto maak ik nog snel even een foto van het stationsbord Harkstede-Scharmer. Dit is de eerste spoorreportage die ik met de auto en deels lopend maak, maar de temperatuur buiten is tussen de 34 en 37 graden, en dat is fietsend echt niet te doen. In de airco van de auto wel.","008":"Het voormalig toiletgebouw in Harkstede is verbouwd tot een woonhuis, grappig. Ik kom nu met de topografische kaart uit 1939 achter dat Harkstede ook een spoorhaven had, dat is nu een vijver in het Hertenkamp.","009":"Dit is een samenvatting van de afgelopen drie kilometer. Het hoge talud van de spoorlijn is totaal verdwenen en het landschap is totaal veranderd de afgelopen 70 jaar. Door ruilverkaveling is alles rechtgetrokken, en de laatste jaren is daar weer verrommeling in gebracht voor de natuur. Geen spoorlijn of resten dus","010":"Hier geeft de sloot het tracé van de spoorlijn aan. Het normaal groene Nederlandse landschap is totaal vergeeld door de droge zomer. Rechts is duidelijk een spoorbiels gebruikt als afscheiding, maar ik weet niet of het ding origineel is of voor de mooi. Het waait best hard dus de hitte is goed te doen. dit is een tegenlichtfoto richting Groningen. Kijk eens naar de volgende foto wat een verschil de kleur maakt.","011":"Zelfde plek, maar dan richting Kolham - Weiwerd, met veel vollere kleuren en een mooie blauwe lucht. In de bossen kwamen we nog een oude BMX-baan tegen in een acht-vorm met een brug, helemaal overwoekerd. Dat was wel grappig.","012":"In de bossen vind ik de eerste sporen van de spoorlijn die achtergebleven zijn. De fundering van het hek langs emplacement van Kolham.","013":"En midden in het bos nog een stuk fundering, en later nog één, het is dus geen toevalstreffer en echt wel van een hekwerk geweest. Maar goed, dat is nog niet heel bijzonder zo'n klompje beton. Maar altijd meer dan ik verwacht had.","014":"Op het emplacement van Kolham is een stuk spoor van het traject Stadskanaal - Ter Apel geplaatst. Dus dit is een beetje misplaatst, dit stuk spoorstaaf is niet hier in dienst geweest. Maar het verliet in 1883 de fabrieken van Krupp. En dat vind ik wel heel erg bijzonder.","015":"Het stootblok is vastgemaakt met spoorschroeven uit 1958, een stuk nieuwer dus.","016":"Ik vind er al snel iets van, zo'n stuk spoor dat herlegd is. Maar om eerlijk te zijn is het hier wel passend. Het is een oud stuk Nederlands spoor met de juiste maten en het zou er op deze manier gelegen kunnen hebben, inclusief stootblok. Er staan in ieder geval geen overwegseinen of borden bij, en andere borden die een spoors gevoel moeten geven, maar er niks mee te maken hebben. Dit vind ik leuk.","017":"Het station van Kolham, met supergave gevelschilderingen en ook aan de andere kant een heel mooie stationsnaam in een andere steensoort in de gevel. Maar goed, om nou met mijn fototoestel in iemand zijn achtertuin te gaan fotograferen vind ik te ver gaan.","018":"Maar ik kan wel even inzoomen op deze schildering op de gevel, toch? Om je een beeld te geven. Ik vind het gaaf.","019":"Terug naar het emplacement achter het station. Ik stel me voor dat de Duitsers het in 1942 zo achterlieten, spoor en ballast verwijderd en afgevoerd. Alleen vormen in het landschap achterlatend waar het spoor ooit gelopen heeft. Verderop is het tracé dichter begroeid en daarna is het de achtertuin van de bewoners van de stationsgebouwen.","020":"Ik dacht eerst dat dit met de spoorlijn te maken had, maar dit is het oude pad om het emplacement heen. Het emplacement lag rechts achter de bomen.","021":"Achter het station in het bos vind ik nog meer funderingsresten.","022":"Terug bij het station, ook hier is het toiletgebouw verbouwd tot woonhuis, maar deze is zeker drie keer zo groot geworden en in dezelfde stijl uitgevoerd als het station. Prachtig!","023":"En dit was het dienstgebouw. Vergelijk dat eens met die bij Meedhuizen een stuk verderop. Deze zijn totaal onherkenbaar verbouwd in de stijl van het station. Alleen het uiterst rechtse deel doet nog denken aan de eenvoudige dienstwoning. Ik vind de schoorsteen storend en de overkapping links niet echt passend, maar de rest ziet er goed uit.","024":"Zinderende lucht bij de gaswinlocatie. Het spoor liep hier links van de weg, is niks meer van de zien. Bij de bosrand lag ook hier een spoorhaven met een steekspoor. Het is duidelijk dat de spoorlijn voor overslag voor landbouwgoederen voor ogen had.","025":"Vanaf de gaswinlocatie Kolham is er een provinciale weg over het tracé gelegd tot aan Siddeburen.","026":"Is alles dan gesloopt? Nee, want in Slochteren staat het station er nog. Wel zijn vier haltes, dienstgebouwen en de stations te Schildwolde en Siddeburen verdwenen voor de weg.","027":"En het toiletgebouw in min of meer originele vorm.","028":"Ook nog een foto van het fietspad omdat ik dacht dat hier het emplacement lag, maar dat is precies achter me. Ook aan de achterkant van het station was een emplacement bij natuurlijk, de spoorhaven! En deze spoorhaven is best groot en ligt er ook nog steeds. Maar toen had ik nog geen kaart uit 1939, dus dat wist ik niet.","029":"Het station van Siddeburen. Ligt hier onder het asfalt. De spoorlijn buigt af en is daar uitgewist door de akkers, waarna het landschap sterk is gewijzigd door ruilverkaveling. De Wilderhorsterweg is grofweg op het spoortracé neergelegd. Dit stuk heb ik geen foto's van gemaakt, het heeft net zomin als bovenstaande foto iets met de spoorweg te maken.","030":"De verbouwde dienstwoningen van de spoorlijn vlakbij station Tjuchem-Meedhuizen. Toen ik hier stond begon een man tegen me aan te praten in een zeer onverstaanbaar plat Gronings. Ik heb echt geen idee van wat hij nou tegen me zei. Na zijn verhaal gehoord te hebben zei ik dat ik hem niet verstond. Toen kreeg ik weer een verhaal (of hetzelfde?). Ook weer onverstaanbaar. Dus ik heb hem een goede dag gewenst en ben verder gelopen. Bijzonder.","031":"Het station van Tjuchem-Meedhuizen, een kilometer van Meedhuizen en twee kilometer van Tjuchem staat het een beetje alleen in de polder. ","032":"Dit is het toiletgebouw, het lijkt me nog redelijk origineel. Het station is tegenwoordig een boerderij en de bewoners zitten te genieten van het zonnetje, dus ik vind het niet zo netjes van dichterbij een foto te maken.","033":"In 1965 is de spoordijk tijdens de ruilverkaveling helemaal verdwenen. Ook sloten zijn opnieuw door het landschap getrokken. De sloot is bijvoorbeeld van heel recente datum (begin tachtiger jaren). De loop van het spoortracé is heel duidelijk herkenbaar in het landschap van de boom rechts op de foto, en dan naar het station achter de schuur midden op de foto. Vroeger lag hier de stationsweg, die vanaf de schaapbulten naar het station liep. Maar die weg is ook in 1965 verdwenen en op de kaart van 1982 uitgewist.","034":"Ik kijk nu vanaf de Wagenborgermaar naar de plek van de vorige foto, de Schaapbulterweg. In 1929 is bij de aanleg van de spoorlijn de weg omgelegd langs de spoordijk en over de spoorlijn heen. In 1965 heeft men de spoordijk afgegraven tot de schaapbulterweg, waardoor er daar een heel vreemde bult in de weg ligt. Op de bult maakt de weg een hoek van 90 graden, en dan rij je de bult weer af. Het is vreemd dat men zich de moeite genomen heeft zoveel uit te wissen, maar dat dit er nog ligt.","035":"Tot mijn grote verrassing kom ik hier nog 1 bruggenhoofd tegen van de brug over het Farsumermaar (of Wagenborgermaar). ","036":"Na een kilometer door het weiland gelopen te hebben komen we bij het water aan. Hoe noem je zoiets, tot 1905 liep het Farsumermaar met een bocht achter me naar links en dan het Kleine Meer in, wat ergens richting de bomen moet hebben gelegen. Met het inpolderen van het kleinmeer is het farsumermaar omgelegd. En daarna in 1929 is het water langs de spoorlijn gelegd, om er het dan te overbruggen. Je kunt aan het metselwerk goed zien hoe steil het talud was dat tegen de brug aan lag. En je krijgt een heel goed idee van hoe hoog dat talud geweest moet zijn. ","037":"Leuk om dit tegen te komen! Ik had het echt helemaal niet verwacht.","038":"En de andere kant. Volgens de topografische kaart moest aan de overkant ook nog wat te zien zijn, maar zoals je ziet op de foto, niets dan akkers.","039":"En dan natuurlijk nog een foto van de brugboog. Er staat goed veel water in, ondanks de droogte. Er is ook wat geschreven, graffiti, maar ik kan niet goed uitvinden wat.","040":"De spoorlijn vervolgt zijn weg tot het station van Weiwerd. Dat is gesloopt. Ik heb ook nog gekeken naar de spoorlijn tussen Zuidbroek en Delfzijl. Maar dat is grotendeels verdwenen met de ruilverkaveling en onder provinciale wegen helaas. Alleen de restanten van de oude spoorbrug bij Delfzijl zijn wel interessant. Dus hier laat ik het bij."}